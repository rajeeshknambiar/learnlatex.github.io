---
layout: "lesson"
lang: "ml"
title: "കൂടുതലറിയാൻ: പാക്കേജുകളും നിർവചനങ്ങളും ഉപയോഗിച്ചു് ലാറ്റെക്കിനെ വിപുലീകരിക്കൽ"
description: "പാക്കേജുകൾ എങ്ങനെ ഉപയോഗിക്കാം, വിവിധഭാഷകളുപയോഗിക്കാനുള്ള ബാബൽ പാക്കേജ്,
നിങ്ങളുടേതായ ആജ്ഞകൾ എന്നിവയെക്കുറിച്ച് കൂടുതൽ വിവരങ്ങൾ ഈ പാഠത്തിൽ കാണാം."
toc-anchor-text: "കൂടുതലറിയാൻ: പാക്കേജുകളും നിർവചനങ്ങളും ഉപയോഗിച്ചു് ലാറ്റെക്കിനെ വിപുലീകരിക്കൽ"
---

## ഒന്നിലധികം പൊതിക്കെട്ടുകളുടെ (പാക്കേജുകൾ) ഉപയോഗം

`\usepackage` എന്ന ആജ്ഞ അല്പവിരാമം (കോമ) ഉപയോഗിച്ച് വേര്‍തിരിച്ച ഒരുപിടി പൊതിക്കെട്ടുകൾ സ്വീകരിക്കും.
`\usepackage{color,graphicx}` എന്ന ഉദാഹരണത്തിലേതു പോലെ കുറേ പൊതിക്കെട്ടുകൾ ഒറ്റയടിക്ക് ഉപയോഗിക്കാം.
ഏതെങ്കിലും പൊതിക്കെട്ടിനുള്ള ഐച്ഛികവാദം ഇവ്വിധം കൊടുത്താൽ കൂട്ടത്തിലുള്ള എല്ലാ പൊതിക്കെട്ടുകള്‍ക്കും അത് ബാധകമാവും.
എന്നാൽ പൊതിക്കെട്ടുകൾ ഓരോന്നോരോന്നായിൽ നല്കുകയാണെങ്കിൽ അവയെ തല്ക്കാലത്തേയ്ക്ക് മറച്ചു വയ്ക്കാൻ എളുപ്പമുണ്ട്.
അതുകൊണ്ട് നമ്മളിപ്പോൾ ഓരോ പൊതിക്കെട്ടും ഓരോ വരിയിൽ നല്കുന്ന രീതി തന്നെ തുടരും.

## ‘ബാബൽ’ പൊതിക്കെട്ട്

[പ്രധാന പാഠത്തിൽ](lesson-06) വാക്കുകൾ മുറിക്കാനുള്ള (തുടര്‍ക്കുറി) വിവിധ മാതൃകകൾ തിരഞ്ഞെടുക്കാനുള്ള
ഒരു വഴിയായി `ബാബൽ` പൊതിക്കെട്ടിനെ പരിചയപ്പെടുത്തിയിരുന്നു. തിരഞ്ഞെടുത്ത ഭാഷയ്ക്കനുസരിച്ച് ഒട്ടനവധി
കാര്യങ്ങൾ കൂടി അതു ചെയ്യുന്നുണ്ട്. ഉദാഹരണത്തിന് നീണ്ട വാക്കുകൾ സാധാരണമായ ജര്‍മ്മൻ ഭാഷയിൽ 'സോഫ്റ്റ്'
ഹൈഫൻ (തുടര്‍ക്കുറി) നിര്‍മ്മിക്കുവാൻ പലതരം ചുരുക്കെഴുത്തുകൾ ലഭ്യമാക്കുന്നതു കൂടാതെ, ജര്‍മ്മൻ കീബോഡില്ലാതെ തന്നെ
ഉച്ചാരണചിഹ്നങ്ങൾ എളുപ്പം ടൈപ്പ് ചെയ്യാനും സഹായിക്കും. `\tableofcontents` എന്ന ആജ്ഞ ഉപയോഗിച്ചാൽ
സാധാരണ ഉണ്ടാക്കുന്ന _ഉള്ളടക്കം_ (വിഷയസൂചിക) എന്ന തലക്കെട്ടും ജര്‍മ്മൻ ഭാഷയിലെ Inhaltsverzeichnis
എന്നായി മാറുന്നതു് ശ്രദ്ധിക്കുക.

കുറിപ്പ്: മലയാളം ഉള്‍പ്പടെയുള്ള ഭാരതീയഭാഷകള്‍ക്ക് അനുയോജ്യമായതു് 'പോളിഗ്ലോസിയ' (polyglossia) എന്ന
പൊതിക്കെട്ടാണ്, ഇതേ സൗകര്യങ്ങൾ അതിലും ലഭ്യമാണു്.

```latex
\documentclass{article}
\usepackage[T1]{fontenc}

\usepackage[ngerman]{babel} % Notice that the option name is 'ngerman'

\begin{document}

\tableofcontents

\section{"Uber "Apfel und Birnen}

\subsection{Äpfel}
Äpfel sind rot.

\subsection{Birnen}
Birnen sind gelb.


\end{document}
```

മറ്റു ഭാഷാ സജ്ജീകരണങ്ങൾ രൂപകല്പനയ്ക്കും ഭേദഗതികൾ വരുത്താറുണ്ട്, ഉദാഹരണത്തിനു് സാമ്പ്രദായിക
ഫ്രഞ്ച് മുദ്രണകലയിൽ `:` പോലുള്ള ചില വിരാമചിഹ്നങ്ങള്‍ക്കു മുമ്പിൽ ഒരു വിടവ് നിലനിര്‍ത്താറുണ്ട്.
`french` എന്ന ഐച്ഛികത്തോടു കൂടി `babel` സജ്ജമാക്കിയിൽ ഈ മാറ്റം സ്വയമേവ അച്ചടിയിൽ
വന്നു കൊള്ളും.

## എല്ലാത്തിനും ബാധകമാവുന്ന ഐച്ഛികങ്ങൾ

ചില അവസരങ്ങളിൽ നിങ്ങളുടെ പ്രമാണത്തിൽ ഉപയോഗിച്ച എല്ലാ പൊതിക്കെട്ടുകള്‍ക്കും ഒരു പ്രത്യേക
ഐച്ഛികം ലഭ്യമാക്കണമെന്നിരിക്കട്ടെ. ഇതു സാധിക്കുന്നതിനു് `\documentclass` സ്പഷ്ടമാക്കിയിട്ടുള്ള
വരിയിലാണ് ആ ഐച്ഛികം നല്കേണ്ടതു്. അപ്പോൾ എല്ലാ പൊതിക്കെട്ടുകള്‍ക്കും ആ ഐച്ഛികങ്ങളുടെ
പട്ടിക 'കാണാൻ' കഴിയും. ഒരു പ്രമാണത്തിന്റെ ഭാഷ എല്ലാ പൊതിക്കെട്ടുകള്‍ക്കും ലഭ്യമാക്കാൻ
നമുക്ക് ഇങ്ങനെ ചെയ്യാം:

```latex
\documentclass[ngerman]{article} % Notice that the option name is 'ngerman'
\usepackage[T1]{fontenc}

\usepackage{babel}

\begin{document}

\tableofcontents

\section{"Uber "Apfel und Birnen}

\subsection{Äpfel}
Äpfel sind rot.

\subsection{Birnen}
Birnen sind gelb.

\end{document}
```

## കൂടുതൽ നിര്‍വ്വചനങ്ങൾ

`\newcommand` ഒൻപതോളം വാദങ്ങൾ സ്വീകരിക്കുന്ന ആജ്ഞകൾ നിര്‍മ്മിക്കാനുപയോഗിക്കാം, അതിൽ
ആദ്യത്തേത് ഐച്ഛികമാവാം.

പ്രധാന പാഠഭാഗത്തിലെ ഉദാഹരണമെടുത്താൽ, അതിലെ നിറം നമുക്ക് ഐച്ഛികമാക്കി നോക്കാം; ഒന്നും
സ്പഷ്ടമാക്കിയില്ലെങ്കിൽ നീലനിറം വരുന്ന മാതിരി.

```latex
\documentclass{article}
\usepackage[T1]{fontenc}

\usepackage{xcolor}

\newcommand\kw[2][blue]{\textcolor{#1}{\itshape #2}}

\begin{document}

Something about \kw{apples} and \kw[red]{oranges}.

\end{document}
```

ഐച്ഛിക വാദങ്ങൾക്ക് അതിരിടുവാൻ ഉപയോഗിക്കുന്നത് `[]` ചിഹ്നങ്ങളാണു്. ഇവ ഒഴിവാക്കുകയാണെങ്കിൽ
ആജ്ഞയുടെ നിര്‍വ്വചനത്തിൽ സ്പഷ്ടമാക്കിയ മൂല്യം എന്താണോ അതുപയോഗിക്കും.

## `\NewDocumentCommand`

ലാറ്റെക്കിന്റെ 2020 ഒൿറ്റോബർ പതിപ്പു് മുതൽ കുറേക്കൂടി വിപുലീകരിച്ച ഒരു നിര്‍വ്വചന സംവിധാനം ലഭ്യമാണു്.
ലാറ്റെക്കിന്റെ പഴയ പതിപ്പുകളിൽ ഈ സൗകര്യം `xparse` പൊതിക്കെട്ട് വഴിയാണു് പ്രാപ്യമായിരുന്നതു്;
എല്ലാ പതിപ്പുകളിലും പ്രവര്‍ത്തിക്കുന്നതിനായി നമ്മുടെ ഉദാഹരണത്തിൽ ഇതുപയോഗിച്ചിട്ടുണ്ട്.

മുകളിലെ ഉദാഹരണം `\NewDocumentCommand` ഉപയോഗിച്ച് ആവര്‍ത്തിച്ചു നോക്കാം.

```latex
\documentclass{article}
\usepackage[T1]{fontenc}

\usepackage{xparse} % Only needed for older LaTeX releases
\usepackage{xcolor}

\NewDocumentCommand\kw{O{blue} m}{\textcolor{#1}{\itshape #2}}

\begin{document}

Something about \kw{apples} and \kw[red]{oranges}.

\end{document}
```

`\newcommand`-ലേതു പോലെ തന്നെ `\NewDocumentCommand` സ്വീകരിക്കുന്നതും നിര്‍വ്വചിക്കപ്പെടുന്ന
ആജ്ഞയുടെ പേരു് (ഇവിടെ `\kw`), നിര്‍വ്വചന ശരീരം (ഉള്ളടക്കം), `#1` മുതൽ `#9` വരെയുള്ള
വാദങ്ങൾ എന്നിവ തന്നെയാണു്; എന്നാൽ വ്യത്യാസമുള്ളത് വാദങ്ങൾ എങ്ങനെ സ്പഷ്ടമാക്കിയിരിക്കുന്നു
എന്നിടത്താണു്.

മൊത്തം വാദങ്ങളുടെ എണ്ണവും ആദ്യത്തേത് ഐച്ഛികമാണെങ്കിൽ അതിനു സ്വതവേ ലഭിക്കുന്ന മൂല്യവും
മാത്രമാണു് `\newcommand` ഉപയോഗിച്ചുള്ള നിര്‍വ്വചനത്തിൽ പറയുന്നതെങ്കിൽ, `\NewDocumentCommand`
സ്പഷ്ടമാക്കുന്നതു് ഓരോ വാദവും ഒരു അക്ഷരം കൊണ്ടു് സൂചിപ്പിക്കുകയാണു്. അതായതു്, രണ്ടു വാദമൂല്യങ്ങൾ
സ്വീകരിക്കുന്ന ഒരു ആജ്ഞ സ്പഷ്ടമാക്കുന്നതു് `[2]` എന്നതിനു പകരം `{mm}` എന്നുപയോഗിച്ചാണു്.
ഇതല്പം വാചാലമാണെങ്കിലും പല തരത്തിലുള്ള ആജ്ഞകളെ നിര്‍വ്വചിക്കാൻ നമ്മെ പ്രാപ്തരാക്കുന്നു.
ഇവിടെ നമ്മൾ ആദ്യത്തെ വാദമൂല്യം ഐച്ഛികമായതും അതു നല്കിയില്ലെങ്കിൽ 'നീല' നിറം ഉപയോഗിക്കുന്നതും
(`O{blue}`) രണ്ടാമത്തെ വാദമൂല്യം നിര്‍ബന്ധവുമായ (`m`) ഒരു ലളിതമായ ഉദാഹരണമാണു് നല്കിയിരിക്കുന്നതു്.
