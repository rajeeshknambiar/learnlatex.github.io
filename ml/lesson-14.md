---
layout: "lesson"
lang: "ml"
title: "അക്ഷരസഞ്ചയങ്ങൾ തിരഞ്ഞെടുക്കുന്നതും യുണികോഡ് എന്‍ജിനുകൾ ഉപയോഗിക്കുന്നതും"
description: "ലാറ്റെൿ എങ്ങനെയാണ് യുണിക്കോഡ് ഇന്‍പുട് മനസ്സിലാക്കുന്നതെന്നും നിങ്ങൾ ടൈപ്പു ചെയ്യുന്നതിനെയും ലിപികൾ ഉപയോഗിക്കുന്നതിനെയും അതെങ്ങനെ സ്വാധീനിക്കുന്നു എന്നുമുള്ള പശ്ചാത്തലം ഈ പാഠം നല്കുന്നു. യുണികോഡിനെപ്പറ്റിയും ഓപ്പണ്‍ടൈപ് അക്ഷരസഞ്ചയങ്ങളെപ്പറ്റിയും മനസ്സിലാക്കാം."
toc-anchor-text: "അക്ഷരസഞ്ചയങ്ങളും യുണികോഡ് എന്‍ജിനുകളും"
toc-description: "അക്ഷരസഞ്ചയങ്ങളുടെ തിരഞ്ഞെടുപ്പും ഫയൽ എന്‍കോഡിങും."
---

# അക്ഷരസഞ്ചയങ്ങളും യുണികോഡ് എന്‍ജിനുകളും

<span
  class="summary">ലാറ്റെൿ എങ്ങനെ യുണിക്കോഡ് ഇന്‍പുട് മനസ്സിലാക്കുന്നുവെന്നും നിങ്ങൾ ടൈപ്പു ചെയ്യുന്നതിനെയും ലിപികൾ ഉപയോഗിക്കുന്നതിനെയും അതെങ്ങനെ സ്വാധീനിക്കുന്നുവെന്നും ഉള്ള പശ്ചാത്തലം ഈ പാഠം നല്കുന്നു. യുണികോഡിനെപ്പറ്റിയും ഓപ്പണ്‍ടൈപ് അക്ഷരസഞ്ചയങ്ങളെപ്പറ്റിയും (fonts) മനസ്സിലാക്കാം.</span>

റ്റെൿ, ലാറ്റെൿ എന്നിവ വ്യാപകമായി ഉപയോഗിക്കപ്പെടാൻ തുടങ്ങുന്ന സമയത്ത് യൂറോപ്യൻ ഭാഷകള്‍ക്കുള്ള പിന്തുണ മാത്രമേ
ലഭ്യമായിരുന്നുള്ളൂ, റഷ്യനും ഗ്രീക്കും പോലുള്ള മറ്റു ചില ലിപികളുപയോഗിക്കാനുള്ള പരിമിതമായ ശേഷിയും.

## യൂറോപ്യൻ ഭാഷകളിലുള്ള ഉച്ചാരണചിഹ്നങ്ങളും അവയുള്ള അക്ഷരങ്ങളും

ആദ്യകാലത്തു്, യൂറോപ്യൻ ഭാഷകളിലുള്ള ഉച്ചാരണചിഹ്നങ്ങളും അവയുള്ള അക്ഷരങ്ങളും കമാന്‍ഡുകളോ മാക്രോകളോ ഉപയോഗിച്ചാണു്
ഇൻപുട് ചെയ്തിരുന്നതു്, ഉദാ: ‘ç’ എന്നതിനു് `\c{c}`, ‘é’ എന്നതിനു് `\'e` മുതലായവ. ടൈപ്പ് ചെയ്യാനുള്ള സൗകര്യം
കാരണം ചിലർ ഇപ്പൊഴും ഈ രീതി പിന്തുടരുന്നുവെങ്കിലും മറ്റു ചിലർ അവരുടെ കീബോഡിൽ ലഭ്യമായ അത്തരം ചിഹ്നങ്ങൾ
നേരിട്ടുപയോഗിക്കാൻ താത്പര്യപ്പെടും.

യുണികോഡിനു മുമ്പുള്ള കാലത്ത് വിവിധ ഭാഷകളിൽ പാഠം നേരിട്ടെഴുതാവുന്ന പല *ഫയൽ എന്‍കോഡിങ്* തരങ്ങളും ലാറ്റെൿ
പിന്തുണച്ചിരുന്നു — ഉദാഹരണത്തിനു് ഫ്രഞ്ചുകാർ `latin1` എന്‍കോഡിങ് ഉപയോഗിച്ച് ‘`déjà vu`’ എന്നെഴുതുന്നതു്
ലാറ്റെൿ ആന്തരികമായി ഇതിലെ ചിഹ്നങ്ങളുള്ള അക്ഷരങ്ങളെ ടെൿ കമാന്‍ഡായി മാറ്റി ശരിയായ ഔട്ട്പുട് കാണിക്കും.

ആധുനിക ലാറ്റെക്കിൽ  ഈ സമീപനം ഇപ്പൊഴും `pdflatex`  എന്‍ജിനുപയോഗിക്കുമ്പോൾ ലഭ്യമാണു്.
മറുവിധം നിര്‍ദ്ദേശിച്ചില്ലെങ്കിൽ എല്ലാ ഫയലുകളും  സ്വതവേ യുണികോഡ്  (UTF-8 എൻകോഡിങ്) പിന്തുടരുന്നുവെന്നു്
അനുമാനിക്കപ്പെടും. ഈ എന്‍ജിനു് 8-ബിറ്റ് അക്ഷരസഞ്ചയങ്ങളുടെ പരിമിതിയുണ്ടെങ്കിലും  മിക്ക യൂറോപ്യൻ
ഭാഷകളെയും പിന്തുണയ്ക്കാനാകും.

## അക്ഷരസഞ്ചയങ്ങളുടെ തിരഞ്ഞെടുപ്പ്

`pdflatex` ഉപയോഗിക്കുമ്പോൾ അക്ഷരസഞ്ചയങ്ങൾ തിരഞ്ഞെടുക്കുന്നതു് ലാറ്റെൿ ഫോണ്ട് സെലക്ഷൻ സ്കീം വഴിയാണു്.
ഇക്കാലത്തു് ഉപയോഗക്ഷമമായ അനവധി അക്ഷരസഞ്ചയങ്ങൾ ഒരംഗീകൃത ലാറ്റെൿ വിതരണത്തിൽ ലഭ്യമാണു്. ഉദാഹരണത്തിനു്,
മിക്കവര്‍ക്കും പരിചിതമായ ടൈംസ്, ഹെല്‍വെറ്റിക്ക, പലാറ്റിനോ മുതലായ അക്ഷരസഞ്ചയങ്ങളെ അടിസ്ഥാനപ്പെടുത്തിയ ഉന്നത
നിലവാരമുള്ള TeX Gyre എന്ന അക്ഷരസഞ്ചയം. ഈ അക്ഷരക്കൂട്ടുകളുപയോഗിക്കുന്നതിനു് അനുയോജ്യമായ പേരുള്ള ലാറ്റെൿ
പാക്കേജ് ഉപയോഗിച്ചാൽ മതി. ടൈംസ് പോലിരിക്കുന്ന അക്ഷരത്തിനു് TeX Gyre പേരു് Termes എന്നാണു്:

```latex
\usepackage{tgtermes}
```
{: .noedit :}

`pdflatex` ഉപയോഗിക്കുമ്പോൾ മിക്ക അക്ഷരസഞ്ചയങ്ങളും ഇത്തരം പൊതിക്കെട്ട് (പാക്കേജ്) വഴി പ്രാപ്യമാണു്.
കൂടുതൽ തെരഞ്ഞെടുപ്പുകള്‍ക്ക് [ലാറ്റെൿ അക്ഷരസഞ്ചയ പട്ടിക](https://www.tug.org/FontCatalogue/) അഥവാ
[CTAN-ലെ ‘Font’ വിഷയം](https://www.ctan.org/topic/font) കാണുക. നിങ്ങള്‍ക്കാവശ്യമുള്ള
മറ്റു ഫോണ്ടുകൾക്കു് തത്തുല്യമായ `pdflatex` അനുയോജ്യ പൊതിക്കെട്ടുകളുണ്ടോ എന്നും പരിശോധിക്കാവുന്നതാണു്.

## യുണികോഡ് കാലം

8-ബിറ്റ് ഫയൽ എന്‍കോഡിങുകളും 8-ബിറ്റ് ഫോണ്ടുകളും മാത്രമേ ഉപയോഗിക്കാനാവൂ എന്ന `pdflatex` പരിമിതി
നിമിത്തം ആധുനിക ഓപ്പണ്‍ടൈപ് ഫോണ്ടുകളുപയോഗിക്കാനോ വിവിധ ലിപികളുപയോഗിക്കുന്ന പലവിധ ഭാഷകള്‍
എളുപ്പം മാറ്റിമാറ്റി ഉപയോഗിക്കാനോ സാദ്ധ്യമല്ല. pdfTeX-നു പകരം സ്വാഭാവികമായി യുണികോഡ് ഇന്‍പുട്ടും
ഓപ്പണ്‍ടൈപ് ഫോണ്ടുകളും ഉപയോഗിക്കാൻ സാധിക്കുന്ന രണ്ടു് പകരക്കാരുണ്ട്: സീറ്റെൿ (XeTeX) അല്ലെങ്കിൽ ലുവാറ്റെൿ (LuaTeX).
ലാറ്റെക്കിൽ ഇവ ഉപയോഗിക്കുന്നത് സാധാരണ നിങ്ങളുടെ എഡിറ്ററിലെ `xelatex` അല്ലെങ്കിൽ `lualatex`
എന്‍ജിൻ തിരഞ്ഞെടുത്താണു്.

ഈ എന്‍ജിനുകളിൽ അക്ഷരസഞ്ചയങ്ങൾ തിരഞ്ഞെടുക്കുന്നതു് `fontspec` പൊതിക്കെട്ടുപയോഗിച്ചാണു്. ലളിതമായ
പ്രമാണങ്ങൾ ഇത്രയും എളുപ്പത്തിൽ ഉണ്ടാക്കാം:
```latex
\usepackage{fontspec}
\setmainfont{texgyretermes-regular.otf}
```
{: .noedit :}

മുകളിലെ `pdflatex` ഉദാഹരണത്തിലേതു പോലെ, ഇത് TeX Gyre Termes അക്ഷരക്കൂട്ടം തിരഞ്ഞെടുക്കുന്നു.
ഈ സമീപനം *ഏതു്* ഓപ്പണ്‍ടൈപ് ഫോണ്ടിനും അനുയോജ്യമാണെന്നു ശ്രദ്ധിക്കുക.
`pdflatex`-നു വേണ്ടിയുള്ള ചില അക്ഷരക്കൂട്ടങ്ങൾ `xelatex`, `lualatex` എന്നിവയ്ക്ക് അവയുടെ പ്രത്യേക
പൊതിക്കെട്ടു വഴിയോ, അല്ലെങ്കിൽ നിങ്ങളുടെ കംപ്യൂട്ടറിൽ സ്ഥാപിച്ചിട്ടുള്ള അക്ഷരക്കൂട്ടങ്ങൾ മേലെ കാണിച്ചതു പോലെ
`fontspec` വഴിയോ ഉപയോഗിക്കാം.

[ലാറ്റെൿ അക്ഷരസഞ്ചയ പട്ടിക](https://www.tug.org/FontCatalogue/) ഓപ്പണ്‍ടൈപ് രീതിയിലുള്ള
അക്ഷരക്കൂട്ടങ്ങളും കാണിക്കും, അതിൽ തിരഞ്ഞു നോക്കാം; അതുപോലെ [CTAN താൾ](https://www.ctan.org/topic/font)
ഉപയോഗിച്ചും.

ഒരു അക്ഷരസഞ്ചയം തിരഞ്ഞെടുത്തു കഴിഞ്ഞാൽ പ്രമാണസ്രോതസ്സിൽ നേരിട്ട് യുണികോഡിൽ ടൈപ്പു് ചെയ്യാം.
ചില ലാറ്റിൻ, ഗ്രീക്ക് അക്ഷരങ്ങളും ചൈനീസ് ആശയലിപികളും ഈ ഉദാഹരണത്തിൽ കാണാം:

```latex
% !TEX xelatex
\documentclass{article}
\usepackage{fontspec}
\setmainfont{texgyretermes-regular.otf}
\newfontfamily\cjkfont{FandolSong-Regular.otf}
\begin{document}

ABC → αβγ → {\cjkfont 你好}

\end{document}
```

<p 
  class="hint">വിവിധ ഭാഷകൾ ഇടയ്ക്കിടെ മാറ്റുമ്പോൾ അതതു് ഭാഷകള്‍ക്കനുസൃതമായി വാക്കുകൾ മുറിക്കാനുള്ള സംവിധാനവും മറ്റും മാറ്റേണ്ടത് പ്രധാനമാണു്;
  <code>babel</code>, <code>polyglossia</code> എന്ന രണ്ടു പൊതിക്കെട്ടുകളും അതിനുള്ള മികച്ച സംവിധാനങ്ങൾ ലഭ്യമാക്കുന്നുണ്ടു്.</p>
